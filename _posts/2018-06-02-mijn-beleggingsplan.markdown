---
layout: post
title: Mijn Beleggingsplan
date: '2018-06-02 07:44:10 +0200'
categories: blog beleggingsplan
published: true
---
**Mijn Beleggingsplan**

---

`Juni 2018:`
>Doel: vermogen opbouwen met het oog op financiële onafhankelijkheid, waarbij passief inkomen ontzorgt

**Evaluatie:** Pensioenbeleggen even geen aandacht voor gehad, ben er ook nog niet over uit wat netto meer rendement oplevert (fiscaal voordelig vs sneeuwbal). Daarnaast ben ik overgestapt van Binck naar DeGiro, vanwege de (veel) betere tarieven als het gaat om fondsen en aankopen. Fundcoach was goedkoop om iets op te bouwen, maar niet om het te houden. Een service fee van 0.15% betekent al €150 per jaar, puur voor het vasthouden van €10k aan belegd vermogen. Dat vind ik vrij veel.

Fondsen zijn hetzelfde gebleven bij DeGiro, stop er nu minstens €800 per maand in. Maar de trend is ingezet om vanaf nu te  bewegen naar een aandelenportefeuille gebaseerd op "hoge kwaliteit dividendaandelen".
Ben ook gestart met het schrijven van een aantal posts, startend bij  #01. On FI/RE. De bedoeling is hiervan een luchtige documentatie van het plan, waarbij ik terug kan vallen op mijn gedachten toentertijd. Ook heb ik in  #000. Boekenlijst en leestips een lijstje met dingen die ik wil lezen. In Omnifocus (MacBook Pro) houd ik andere doelen bij en review ik mijn taken bij het FI/RE project.

---

`December 2017:`
>Doel: opbouwen van vermogen, aankoop huis, dividendaandelen zijn interessant voor een passief inkomen zodat er minder gewerkt hoeft te worden, liefst helemaal niet.

Iets te laat gestart met een evaluatie, de €10k komt in de buurt, zal ik in februari 2018 gaan halen, resultaten zijn prima (7% rendement), wel heb ik wat kleine veranderingen doorgevoerd in strategie. De inleg is nu ongeveer €700 per maand en wordt na herverdeling gestopt in 4 ETFs, te kennen:
1. Nasdaq-100 (Lyxor)
2. S&P 500 (iShares)
3. MSCI Emerging Markets (iShares)
4. FTSE All-world (VWRL, Vanguard)

**Evaluatie:**
Pensioenbeleggen lukt dit jaar niet omdat ik amper vrije jaarruimte heb om te beleggen, dat komt door de hoge pensioenpremie verplicht bij de CAO. Dat vind ik best jammer, want mijn beperkte inleg bij Brand New Day is inmiddels met ruim 15% gegroeid, op een redelijk agressief profiel dat wel. Ik hoop dat ik over de afgelopen 2 jaar nog wat vrije jaarruimte heb, want een euro of 500-1000 is al prima op dat bedrag.
Qua strategie sta ik nog steeds wel achter wat ik vorig jaar heb genoteerd, maar ik wil toch nog meer richting dividendaandelen, de uitkeringen van de huidige fondsen zijn best prima, iets van €100 dividend uitgekeerd gekregen afgelopen jaar (1.2-1.5%), zonder er iets voor te doen natuurlijk. Vind het wel lastig om hier naar te kijken omdat ik voor mijn gevoel wat meer vermogen nodig heb om daarmee te starten. Ook omdat ik de principes wel snap, maar het lastig vind om uiteindelijk zelf de aandelen te moeten kiezen die het voor mij gaan doen. Het idee dat je een bepaalde index volgt, voelt veiliger vanwege de spreiding. In de komende periode hierover praten met vrienden en specifiek over inlezen (boeken, fora, blogs) om te kijken wat ik nu precies wil. 
Wat meespeelt is dat ik sinds begin dit jaar ook wat heb geïnvesteed in cryptovaluta, dit kan een aanzienlijke hoeveelheid worden, het zou leuk zijn als ik dat kan hodlen de komende jaren en dat als dat een €100k o.i.d. is eruit kan halen en een flinke injectie kan doen in mijn beleggingsportefeuille, een stabielere positie dan crypto's in elk geval, dat is zeker.

---

`Oktober 2016`
>Doel: opbouwen van vermogen i.v.m. lage spaarrente om na 15-20 jaar geld vrij beschikbaar te hebben voor een (2e) huis, verbouwing, wereldreis, iets.

**Plan:** Hierbij verwacht ik een lange termijn rendement van 7% te behalen waarbij ik start met een passieve stijl van (periodiek) beleggen in ETF’s en na wat vermogen (€10k+) opgebouwd te hebben een klein deel van het vermogen in aandelen te stoppen en wat meer actief te gaan beleggen. In de loop van de jaren neem ik de tijd om te kijken op welke manier ik in aandelen wil beleggen. Ik wil uiteindelijk het grootste gedeelte in ETF’s hebben.
Daarnaast beleg ik voor mijn pensioen in een beleggingsfonds via Brand New Day, wat strikt gescheiden is en wat ik alleen wil opbouwen voor aanvullend pensioen. Dit beleggingsplan is alleen voor het opbouwen van vermogen gezien de lage rentestand. Ik wil uiteindelijk 70% in ETF’s hebben en 30% in aandelen en/of opties.
Ik evalueer elk jaar de stand van zaken en ik herschrijf dit beleggingsplan na dat jaar om mijn doel scherper te stellen en/of te herzien.

Gestart met het periodiek belegging in ETFs via Binck Fundcoach, met een bedrag van €200-300 per maand om mee te starten, het doel is om hier geleidelijk aan meer in te stoppen.
